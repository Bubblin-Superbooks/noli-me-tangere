<div class="leaf flex"><div class="inner justify"><p>---¡Isáng fantasma!—ang ibinulóng na nang̃áng̃atal ang boong catawán.</p><p>---¿Isáng fantasma?</p><p>---¡Sa ibabaw ng̃ bubung̃an ... marahil siyá ang monja na naglíligpit ng̃ mg̃a bága sa boong gabi!</p><p>Tuming̃alâ ang <em>distinguido</em> at ibig niyáng makita.</p><p>---¡Jesús!—ang bigláng sinabi at siyá nama'y nagcruz.</p><p>Siyá ng̃â namán, sa makináng na ilaw ng̃ kidlát ay canyáng nakita ang isáng anyóng taong nacatindíg, halos sa palupo ng̃ bahay, nacataas sa lang̃it ang mukhà't ang mg̃a kamáy, na para manding humíhing̃î sa canyá ng̃ awa. ¡Mg̃a lintíc at culóg ang itinútugón ng̃ lang̃it!</p><p>Nang macatapos ang ugong ng̃ culóg ay náring̃ig ang isáng mapangláw na daíng.</p><p>---¡Hindi gawâ ng̃ hang̃in ang daing na iyán, iyá'y sa fantasma!—ang ibinulóng ng̃ sundalo, na siyáng canyáng pinacatugón sa guinawang sa canyá'y pagpindót ng̃ canyáng casama.</p></div> </div>