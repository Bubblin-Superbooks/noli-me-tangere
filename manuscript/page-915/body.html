<div class="leaf flex"><div class="inner justify"><p>Namutla si Linares at cusang napahila sa sacerdote, na nag-iisipisip sa paglacad.</p><p>Ng̃ magcagayo'y humalili naman sa pagpaparoo't parito sa caida si pari Salví, na naggugunamgunam ayon sa dati niyang caugalian.</p><p>Isang tinig na sa canya'y nagbibigay ng̃ magandang araw ang siyang nagpahinto ng̃ canyang capaparoo't parito: tumunghay at ang nakita niya'y si Lucas, na sa canya'y bumati ng̃ boong capacumbabaan.</p><p>---¿Anó ang ibig mo?—ang tanong ng̃ mg̃a matá ng̃ cura.</p><p>——Among, ¡aco po ang capatid ng̃ namatay sa caarawan ng̃ fiesta!—ang sagot na cahapishapis ni Lucas.</p><p>Umudlot si pari Salví.</p><p>---¿At ano?—ang ibinulong na bahagya na maring̃ig.</p><p>Nagpupumilit umiyac si Lucas at pinapahid ng̃ panyo ang canyang mg̃a mata.</p></div> </div>